# 1. Ocena nagrań

Poniżej wypunktowane cechy nagrań i procentowa ocena - jakiej części nagrań ta cecha dotyczy:
* Dobra jakość głosu gatunku wiodącego (głośność, czystość) 	             - 80%
* Występowanie innych gatunków ptaków w tle	                               - 90-100%
* Występowanie innego rodzaju dźwięków w tle (inne zwierzęta, samochody)	 - 10%
* Występowanie innych niż ‘song’ rodzajów głosów na nagraniu	             - 5%
* Ilość głosów w jakiejś mierze nietypowych	                               - 10%
* Ilość nagrań z niepełną pieśnią	                                         - 5-10%

Nie przejrzałam wszystkich nagrań, więc te liczby mogą się różnić. Nie spisywałam też wyników oględzin metodycznie, jednak dają one jakiś obraz jakości nagrań.

# 2. Rodzaje i funkcje głosów ptaków 

Ptaki wydają wiele rodzajów głosów. Różne ich rodzaje pełnią odmienne funkcje. Najczęściej wyróżnia się pieśń oraz pozostałe głosy. Pieśń, to ten „ładniejszy” - melodyjny rodzaj głosu, dzięki którym ptaki oznaczają swoje terytorium i zdobywają partnerów. Jest ona zazwyczaj dużo bardziej złożona i dłuższa od „call”. Przykładowy śpiew [bogatki](https://www.xeno-canto.org/463492), [kapturki](https://www.xeno-canto.org/491910), [pierwiosnka](https://www.xeno-canto.org/477598), [trzciniaka](https://www.xeno-canto.org/483906), [trznadla](https://www.xeno-canto.org/477570). 

Do głosów typu call można zaliczyć m.in. głosy kontaktowe, wabiące i alarmowe. Kontaktowe i wabiące służą do utrzymywania ptaków w grupie podczas lotu czy żerowania np. w koronach drzew, alarmowe do ostrzegania np. gdy nadlatuje drapieżnik. Najczęściej są to głosy krótkie i o prostej budowie. Np.: [bogatka](https://www.xeno-canto.org/464650), [kapturka](https://www.xeno-canto.org/490832), [pierwiosnek](https://www.xeno-canto.org/496316), [trzciniak](https://www.xeno-canto.org/382169), [trznadel](https://www.xeno-canto.org/491788).

Dla zainteresowanych niuansami pieśni od strony ornitologicznej polecam wywiad z prof. Tomaszem Osiejukiem, prawdopodobnie najlepszym polskim specem od ptasich głosów. 
https://www.polityka.pl/tygodnikpolityka/klasykipolityki/1798196,1,dlaczego-ptaki-spiewaja-i-dlaczego-warto-tego-sluchac.read

# 3. Charakterystyka głosów wybranych gatunków

Poniżej opisy i transkrypcje głosów wybranych przez nas gatunków ptaków, aby wiedzieć jakie głosy są typowe i właściwe. Przygotowano w oparciu o Svensson L., Mullarney K., Zatterstrom D. 2012. Ptaki Europy i Obszaru Śródziemnomorskiego. MULTICO, Warszawa.

## Bogatka
*	Piosenka, to prosta skoczna, rytmiczna zwrotka o lekko mechanicznym brzmieniu, np. „ti-ta ti-ta ti-ta…” lub trzysylabowa z innym akcentem, „ti-ti-ta ti-ti-ta ti-ti-ta…” [posłuchaj >>](https://www.xeno-canto.org/463492).
*	Głos („call”) – bogaty repertuar. Głosy radosne „ping ping”, wesołe „si jutti jutti” i trajkotliwe „ti tuui”. Jesienią często słychać lekko pytające, bardziej nieśmiałe „ti ti tiuh”. Ostrzega ochrypłym trzeszczącym „cze-cze-cze-cze-cze-…”. Podloty wypełniają las uporczywym przenikliwym „tetete tetete…” [posłuchaj >>](https://www.xeno-canto.org/464650).

## Kapturka
*	Piosenka należy do najpiękniejszych, rozpoczyna się od chaotycznego trajkotu (może być skracany lub omijany, gł. w upalne południe i w S Europie), przechodzącego w czyste, nieco melancholijne, fletowe gwizdy. Jak inne pokrzewki, czasem wykonuje wydłużony podśpiew z naśladownictw, skrzeków i zgrzytów [posłuchaj >>](https://www.xeno-canto.org/491910).
*	Głos ("call") – cmokające „tek”, w zaniepokojeniu powtarzane w długich seriach, „tek-tek-tek…”, czasem przeplatane przeciągłym, ochrypłym „szriih” [posłuchaj >>](https://www.xeno-canto.org/490832). 

## Pierwiosnek
*	Piosenka to seria wydawanych w jednostajnych odstępach, czystych, stanowczych, jednosylabowych (rzadko dwusylabowych) dźwięków na dwóch lub trzech tonach, „silt siult siult sult silt silt sult siult siult silt” Ptaki nowo przybyłe na lęgowiska często wtrącają między zwrotkami przytłumione „perrre perrre” [posłuchaj >>](https://www.xeno-canto.org/477598).
*	Głos („call”) – miękkie gwiżdżące „hłiit”, lekko wznoszące i z akcentem na koniec. Późnym latem i jesienią ptaki juwenalne czasem wydają proste „hiip” [posłuchaj >>](https://www.xeno-canto.org/496316).

## Trzciniak
*	W strukturze piosenki występują rozmaite powtarzane roztrzęsione sylaby, jest bardzo głośna, donośna, rozpoznawana po burkliwym, rechoczącym brzmieniu i powracającej serii powtarzanych przenikliwych falsetowych pisków, np. „trr trr karra-karra-karra-krie-krie-krie trr-trr-kie-kie” [posłuchaj >>](https://www.xeno-canto.org/483906).
*	Głos („call”) – chropawe, nieco „grube” cmokanie, „kszak” lub z lepiej słyszalną głoską „r”, „krrak”. W zaniepokojeniu twarde wibrujące „krrrrr” [posłuchaj >>](https://www.xeno-canto.org/382169).

## Trznadel
*	Piosenka to ciąg 5-8 żwawo powtarzanych krótkich dźwięków z odmiennym zakończeniem, np. „si-si-si-si-si-si-sjuuu”, przedostatnia nuta jest często wyższa, a ostatnia niższa, „sre-sre-sre-sre-sre-sre-siii-suuu”, czasem bardziej twarde i szeleszczące: „dzre-dzre-dzre-…” [posłuchaj >>](https://www.xeno-canto.org/477570).
*	Głos („call”) – nieharmoniczne „stiuff”. Ponadto rozmaite krótkie zduszone cmoknięcia, „pt..pt, pt, pittilitt…”. Także ostre „tsit” i cienkie przeciągłe „tsiih” [posłuchaj >>](https://www.xeno-canto.org/491788).

# 3. Przygotowanie plików
W większości źródeł podaje się 5-sekundowe próbki głosów, ale znalazłam też jedną publikację, w badaniach do której używano m.in. 10-sekundowych [Hanna Pamuła, Maciej Kłaczyński, Magdalena Remisiewicz, Wiesław Wszołek , Dan Stowell, 2017. Adaptation of deep learning methods to nocturnal bird audio monitoring. Polskie Towarzystwo Akustyczne](http://c4dm.eecs.qmul.ac.uk/papers/2017/OSA_article_HPamula_etal_04082017.pdf). 

Biorąc pod uwagę wybrane przez nas gatunki, wg mnie wystarczą nagrania 5-sekundowe, bo żadne z naszych gatunków nie są do siebie podobne, więc nie powinno być problemu z odróżnianiem ich. Nawet gdy piosenki będą ucięte, takie nagrania powinny być wystarczające. 

Co do obróbki nagrań polecam też artykuł po polsku, choć dotyczy on głosów typu „call” - [Pamuła H., Kłaczyński M., Remisiewicz M., Wszołek W. 2017. Monitoring akustyczny ptaków migrujących nocą – zagadnienia związane z automatyczną detekcją głosów. Ornis Polonica](http://www.ornis-polonica.pl/_pdf/OP58_3_187-196.pdf). Jest tu m.in. poruszony temat ekstrakcji głosów i porównanie metody manualnej oraz automatycznej - z użyciem dwóch programów do ekstrakcji - Kaleidoscope Pro (Wildlife Acoustics, Inc., USA) oraz Tseep-x (OldBird
Inc., USA)

## Dodatkowe info:
Znalazłam kilka innych (oprócz Warblr) aplikacji do rozpoznawania ptasich głosów, może kogoś zainspiruje. Jest ich więcej, sprawują się różnie.
*	[BirdGenie](https://www.birdgenie.com)
*	[BirdNET](https://birdnet.cornell.edu) m.in. od Stefan Kahl z BirdCLEF challenge
*	[Song Sleuth](https://www.songsleuth.com/#/) od Wildlife Acoustics
*	[ChirpOMatic](http://www.chirpomatic.com)

